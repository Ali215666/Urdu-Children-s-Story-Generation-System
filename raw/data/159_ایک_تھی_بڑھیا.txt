Title: ایک تھی بڑھیا
Author: Unknown
URL: https://www.rekhta.org/children-s-stories/children-s-story/ek-thi-budhiya-mirza-hamid-baig-children-s-stories?lang=ur
============================================================

ایک تھی بڑھیا اور اس کا ایک بیٹا بھی تھا۔

بیٹا بہت دور رہتا تھا۔ بڑھیا اکیلی تھی اور بیمار رہتی تھی۔

بڑھیا نے سوچا، چلوں اپنے بیٹے کے گھر۔ لیکن وہ اپنے بیٹے کے گھر کیسے جاتی۔ اس کا گھوڑا بھی نہیں تھا اور نہ کوئی سنگی ساتھی۔

وہ کیا کرتی۔ اپنے بیٹے کے گھر کیسے جاتی۔

میں کیا کروں۔ اپنے بیٹے کے گھر کیسے جاؤں۔

بڑھیا کے گھر میں ایک بڑا سا مٹکا تھا۔ مٹکے نے کہا،

’’کیوں فکر کرتی ہو۔ میں لے جاؤں گا تمہیں، تمہارے بیٹے کے گھر۔‘‘

بڑھی خوش ہو گئی۔

اس رات بہت بارش ہوئی۔ ندی نالوں میں پانی آ گیا۔ چاروں طرف پانی ہی پانی۔ گلیاں اور بازار پانی سے بھر گئے۔

’’جلدی کر، چلیں۔‘‘

’’بڑھیا مٹکے میں بیٹھ گئی۔ مٹکا پانی میں اتر گیا اور تیرنے لگا۔‘‘

چل میرے مٹکے ٹم مک ٹم

کہاں کی بڑھیا، کہا کے تم

مٹکا چل پڑا۔ گلیوں اور بازاروں سے ہوتا ہوا۔

راستے میں جنگل تھا۔ جنگل میں جانور تھے۔

جانوروں کو دیکھ کر بڑھیا ڈر گئی۔ کہنے لگی،

’’ہائے! مجھے جانور کھا جائیں گے۔‘‘

’’جنگل میں شیر بھی ہوگا۔‘‘

’’پھر کیا ہوا؟‘‘

’’جنگل میں لکڑبگا بھی ہوگا۔‘‘

’’جنگل میں ریچھ بھی ہوگا۔‘‘

’’شیر، لکڑبگا، ریچھ جنگل میں ہیں تو آتے کیوں نہیں۔‘‘

یہ سن کر شیر، لکڑبگا اور ریچھ آ گئے۔

’’ہام ہام ہام بڑھیا کو میں کھاؤں گا۔‘‘

’’خی خی خی۔۔۔ بڑھیا کو میں کھاؤں گا۔‘‘

’’مجھے بہت بھوک لگی ہے۔ بڑھیا کو مجھے کھانے دو۔‘‘

’’کیوں کھاتے ہو مجھے۔ میں تو کمزور سی ہوں۔ مجھے بیٹے کے گھر جانے دو۔ بیٹے کے گھر۔ اچھے اچھے کھانے کھاؤں گی تو موٹی ہوجاؤں گی۔ جب بیٹے کے گھر سے واپس آؤں گی تب کھا لینا۔‘‘

شیر بولا، ’’ہوں۔‘‘

لکڑبگا اور ریچھ بولے، ’’ہوں‘‘

بڑھیا کی جان میں جان آئی تو بولی،

چل میرے مٹکے ٹم مک ٹم

کہاں کی بڑھیا، کہاں کے تم

بڑھیا، جنگل سے نکل کر اپنے بیٹے کے گھر پہنچی۔ وہ بہت خوش تھی۔ بیٹے نے اسے اچھے اچھے کھانے کھلائے بڑھیا نے جی بھر کر کھایا۔

بڑھیا، کھا کھا کر خوب موٹی تازی ہو گئی۔

ایک دن بڑھیا کہنےلگی، ’’بیٹا ، اب میں اپنے گھر جاؤں گی۔‘‘

بیٹا بولا، ’’خیر سے جائیں۔‘‘

بڑھیا مٹکے میں بیٹھ گئی۔

چل میرے مٹکے ٹم مک ٹم

کہاں کی بڑھیا، کہاں کے تم

راستے میں جنگل تھا۔

جنگل میں شیر، لکڑبگا اور ریچھ تھے۔

شیر نے مٹکے میں بیٹھی بڑھیا کو دیکھ لیا۔ کہنے لگا،

’’بڑھیا تو خوب موٹی تازی ہوکر آئی ہے۔‘‘

لکڑبگا بولا، ’’خی خی خی۔۔۔ مجھے تو بھوک لگ گئی۔‘‘

ریچھ نے کہا، ’’آؤ اب بڑھیا کو کھالیں۔‘‘

جنگل کے سارے جانور مل کر بولے، ’’اچھا، تو اب ہم بڑھیا کو کھائیں گے۔‘‘ یہ سن کر بڑھیا بولی، ’’پہلے مجھے دو دو مٹھی ریت لادو، تب کھانا ۔‘‘ وہ مان گئے۔

دو مٹھی ریت شیرلایا۔ دو مٹھی لکڑبگا اور دو مٹھی ریچھ لایا۔

بڑھیا اپنے ہاتھوں میں ریت لے کر بیٹھ گئی اور بولی،

’’آؤ، اب مجھے کھاؤ۔‘‘

جب وہ اسے کھانے کو آگے بڑھے تو بڑھیا نے مٹھی بھر بھر کر ریت ان کی آنکھوں میں ڈال دی۔

اب جانور اسے کیسے کھاتے۔

چل میرے مٹکے ٹم مک ٹم

کہاں کی بڑھیا، کہاں کے تم

جنگل کے جانور پیچھے رہ گئے اور بڑھیا اپنے گھر پہنچ گئی۔