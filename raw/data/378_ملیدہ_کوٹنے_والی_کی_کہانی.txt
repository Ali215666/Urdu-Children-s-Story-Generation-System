Title: ملیدہ کوٹنے والی کی کہانی
Author: Unknown
URL: https://www.rekhta.org/children-s-stories/children-s-story/malida-kutne-wali-ki-kahani-unknown-children-s-stories?lang=ur
============================================================

ایک تھا چوہا۔ ایک تھی چوہیا۔ دونوں میں ہوئی لڑائی۔ چوہیا روٹھ راٹھ کر ایک کونے میں بیٹھ گئیں۔ چوہے گئے کہ بی چوہیا اٹھو آٹا گوندھو۔ چوہیا نے کہا : ’’ماری کوٹی کونے لاگی‘‘ میں کیا تیرا آٹا گوندھوں گی؟ چوہا گیا آپ آٹا گوندھ آیا۔ پھر آیا کہ اٹھو بی چوہیا آگ سلگاؤ۔ چوہیا نے کہا :’’ماری کوٹی کونے لاگی‘‘۔ میں کیا تیری آگ سلگاؤں گی؟ چوہا گیا آگ بھی سلگا آیا۔ پھر گیا۔ کہ اٹھو بی چوہیا روٹی پکاؤ۔ چوہیا نے کہا: ’’ماری کوٹی کونے لاگی‘‘۔ میں کیا تیری روٹی پکاؤں گی؟ چوہا گیا آپ ہی روٹی بھی پکا آیا۔ پھر آیا کہ ’’اٹھو بی چوہیا ملیدہ تو بناؤ‘‘۔ چوہیا نے کہا : ’’ماری کوٹی کونے لاگی‘‘۔ میں کیا تیرا ملیدہ بناؤں گی؟ چوہا گیا آپ ہی ملیدہ بنا آیا۔ پھر آیا کہ اٹھو بی چوہیا ملیدہ کھاؤ۔ ’’کہ واری سیاں۔ صدقے سیاں۔ میں کیا تیرے سے روٹھی تھی؟‘‘

دونوں نے مل کر ملیدہ کھا لیا اور آپس میں ملاپ ہو گیا۔