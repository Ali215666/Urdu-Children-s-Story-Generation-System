Title: داستان گو آیا ہے
Author: Unknown
URL: https://www.rekhta.org/children-s-stories/children-s-story/daastaan-go-aaya-hai-ratan-singh-children-s-stories?lang=ur
============================================================

داستان گو آیا ہے

اور اپنے ساتھ کہانیوں کا پٹارا لایا ہے

کون سی کہانی سنائے

یہی بات اس کی سمجھ میں نہ آئے

اتنے میں پٹارے سے آواز آئی

آج تو میری باری ہے بھائی

داستاں گو نے ایک بار بچوں کی طرف دیکھا

اور پھر اپنے پٹارے میں جھانکا

کہانی ہری بھری تھی

دیکھنے میں بہت ہی بھلی تھی

اس نے اسی کو نکالا

اور یوں گویا ہوا

واہ واہ! کیا کہانی ہے

سمجھ لو۔ ’پوری‘ زندگانی ہے

یہ تب کی بات ہے، جب دھرتی پر بنسپتی کا راج تھا

اور جنگل اس راج کا سرتاج تھا۔

آپ جانتے ہیں مگر پھر بھی بتاتا ہوں

زندگی کے بھید کو پھر سے دہراتا ہوں

جنگل ہی ہیں جو زندگی کو خوشبوؤں سے مہکاتے ہیں

اور ہواؤں کو پاک صاف بناتے ہیں

صاف لفظوں میں کہوں تو اسی سے جاندار زندگی پاتے ہیں۔

تو بچو! ہوا کچھ ایسا

کہ ایک تھا لکڑہارا

کلہاڑی کندھے پر رکھ کر جنگل میں جاتا تھا۔

اور وہاں سے لکڑیاں کاٹ کر لاتا تھا۔

لکڑہارے کی کلہاڑی جب پیڑ پر پڑتی تھی

تو پیر کی جان نکلتی تھی۔

اسے بڑا درد ہوتا تھا

اور وہ ہزار آنسو روتا تھا۔

کسی بچے نے کیا کہا؟

ہاں! یہ سوال اچھا ہے۔

سنو۔ پوری بات سمجھاتا ہوں۔

پیڑ بھی ہماری آپ کی طرح سانس لیتے ہیں

وہ ہوا سے نائیٹروجن نچوڑتے ہیں

اور آکسیجن چھوڑتے ہیں۔

مطلب یہ ہوا کہ وہ ہماری آپ کی طرح زندہ ہیں

دھرتی پر موجود زندگی کا بہت بڑا حصہ ہیں۔

دوسرے لفظوں میں کہوں تو دھرتی پر خود بھی پنپتے ہیں۔

اور دوسرے جانداروں کو زندگی بخشتے ہیں۔

ہاں! تو میں کہہ رہا تھا

لکڑہارے کی بات سنا رہا تھا۔

ایک رات، کچھ ایسا ہوا

لکڑہارا دن بھر کا تھکا ہارا تھا

گہری نیند سویا تھا

سپنوں کی دنیا میں کھویا تھا۔

سپنوں میں آپ جانتے ہیں کہ ایسا اکثر ہوتا ہے

کہ آدمی کسی اور ہی دنیا میں جا پہنچتا ہے

لیکن لکڑہارے کے ساتھ کچھ ایسا ہوا

سپنے میں بھی وہ ایک بہت بڑے جنگل میں پہنچ گیا

جنگل کیا تھا، ایک پوری دنیا بسی ہوئی تھی

لکڑہارا تو اسے دیکھ کر دیکھتا رہ گیا

یوں کہہ لیجئے کہ بھونچکا سا ہو گیا۔

کہیں کیکر تھا، کہیں لسوڑھا تھا

کوئی ننھا سا پودا تھا، کوئی صدیوں بوڑھا تھا۔

کہیں چندن کے پیڑ مہک رہے تھے

تو کہیں پیڑوں پر لگے پھول چہک رہے تھے۔

کہیں بڑے سے پیڑ پر پتلی سی بیل چڑھی تھی اور کسی پیڑ کی داڑھی زمین میں گڑی تھی۔

غرض یہ کہ چھوٹے یا بڑے پھولوں سے لدے یا کانٹوں سے بھرے سب کے سب مل جل کر ایسے رہتے تھے جیسے وہ ایک ہی جسم کے حصے تھے۔

جنگل کیا تھا، زندگی کا ہنستا ہوا چہرہ تھا

ہر طرف خوشیوں کا پہرہ تھا۔

کہانی کا لکڑہارا، دیکھ دیکھ کر حیران

بار بار اس کے منہ سے نکلے۔ یا مولا۔ تیری شان۔

اور خود کو کہتے سنا

کہ آدم کی زندگی میں ایسا کیا ہے

کہیں راستے روشن ہو گئے ہیں اور کہیں اندھیرا چھا گیا ہے

کوئی سکھوں کی نیند سوتا ہے اور کوئی دکھوں کے

اندھیرے میں بھٹک رہا ہے۔

لکڑہارے نےاتنا تو سوچ لیا۔

مگر اس کے آگے نہ بڑھ سکا

آخر تو بیچارہ صرف لکڑہارا تھا

وہ لکڑی کاٹنے کے تصور میں بھٹک گیا۔

میرے پاس کلہاڑی ہوتی تو ایک بوجھ لکڑی کاٹ لیتا۔

جنگل کی عظمت دیکھ کر وہ بھول گیا تھا کہ وہ سپنا دیکھ رہا ہے۔

وہ سمجھتا تھا کہ وہ حقیقت جی رہا ہے۔

سپنے میں تو ایسا ہوتا ہے۔

جو دل چاہتا ہے، تو وہ ہو جاتا ہے

اس لیے اس وقت ایک معجزہ ہوا

اور اس کے کندھے پر ایک کلہاڑا آ گیا۔

اور لکڑی کاٹنے کی بات سوچنے لگا۔

اس نے کلہاڑا ہاتھ میں پکڑا

اور پیڑ پر چوٹ کرنے کے لئے کلہاڑا اوپر اٹھایا

تبھی ہوا میں لہراتی ایک آواز نے اسے ٹوکا

اسے مت کاٹو۔ یہ نیم ہے

یہ تو اپنے آپ میں پورا حکیم ہے

اسے دیکھ کر ہر بیماری کانپتی ہے

کیونکہ اس کی کڑواہٹ میں امرت کی دھار بسی ہوتی ہے۔

لکڑہارے نے ادھر ادھر دیکھا

حیران ہوا۔ وہاں تو کوئی نہ تھا۔

پھر بھی وہ نیم کو چھوڑکر دوسرے پیڑ کی طرف بڑھا

تبھی ایک آواز پھر ہوا میں لہرائی

اور اس کے کانوں سے ٹکرائی۔

یہ پیپل ہے۔ آگے نہ بڑھو۔ ٹھہر جاؤ

اپنے راستے میں کاٹنے نہ پھیلاؤ

اسے بچا کر، زندگی کو بچاؤ

اس کی جڑ، چھال، پتے، بیج، کن کن دواہے

اسی لیے لوگ کہتے ہیں کہ یہ پیڑ نہیں۔ دیوتا ہے۔

اس طرح لکڑہارا، جدھر بھی قدم بڑھائے۔

تبھی ہوا میں لہراتی ہوئی آواز آئے

ہر پیڑ کے گن گنوائے

اور اسے کاٹنے سے ٹوکتی جائے۔

ہوتے ہوتے لکڑہارے کے سامنے ایک سوکھا پیڑ پڑا۔

تو وہ زمین پر مٹی کے ساتھ مٹی ہوتا جا رہا تھا۔

اس نے سوچا اسے کاٹنے سے اسے کوئی نہیں روکےگا

اور وہ کلہاڑا ہاتھ میں لیے آگے بڑھا

لیکن پھر وہی آواز پھر سے آئی

اور لکڑہارے کو ایک نئی بات بتائی۔

پیڑ مر کر بھی پیڑوں کا بھلا کرتے ہیں

وہ مٹی سے مٹی ہو کر ان کے لیے کھاد بن جاتے ہیں

یہ سوکھی سڑی لکڑی، دوسروں کے لیے زندگی بن جائےگی

اور خود بھی پتے پتے میں ہری بھری ہوکر لہرائےگی۔

آخر لکڑہارا سپنے میں چلتا چلتا

آگے بڑھتا رہا اور آخر وہ ایک برگد کے نیچے پہنچ گیا۔

برگد، آپ جانتے ہیں کہ پیڑوں کا بادشاہ ہے۔

بادشاہ ہے، مگر خود کو زندگی کا خادم سمجھتا ہے۔

اسی نے ہوا کے ذریعے پیغام بھیجا تھا۔

اور لکڑہارے کو پیڑ کاٹنے سے روکا تھا۔

لکڑہارا سوتے میں سپنا دیکھ رہا تھا

مگر خود کو جاگتا ہوا سمجھ رہا تھا۔

اسے جب یہ احساس ہوا کہ وہ جنگل کے بادشاہ کے دربار میں پہنچ گیا ہے

تو اس نے سوچا۔ میرے لیے اپنی بات کہنے کا یہی موقع ہے۔

اس نے ہمت بٹوری اور یوں گویا ہوا

حضور! لکڑی نہیں کاٹوں گا تو بیچوں گا کیا؟

اسی میں روزی ہے۔ روٹی ہے، اسی سے اپنا گزارا کرتا ہوں

یہ سہارا نہ رہا تو آج نہیں تو کل مرتا ہوں۔

تھوڑی دیر کے لئے وہاں سناٹا چھا گیا

تبھی ہوا کا ایک ٹھنڈا میٹھا جھونکا آیا

اس نے لکڑہارے کو دلاسہ دیا

اور آخر یوں گویا ہوا۔

دیکھو لکڑہارے! یہ جنگل زندگی کی بیش قیمت دولت ہے

صاف لفظوں میں کہوں تو یہ زندگی کی بنیادی ضرورت ہے

یوں سمجھ لو کہ ان کے دم سے ہی زندگی کے گھر میں سویرا ہے

یہ نہیں ہوں گے تو وہی آخرت کا سا اندھیرا ہے۔

اب رہی بات تمہاری روزی روٹی کا تو ہم

اس کا بھی انتظام کرتے ہیں

اور تمہاری جھولی موسمی پھلوں سے بھرتے ہیں۔

آواز کا ایسا کہنا تھا۔

کہ تبھی ایک معجزہ ہوا

بھانت بھانت کے پھل ہوا میں اڑتے ہوئے آئے

اور لکڑہارے کے سامنے ڈھیر کے ڈھیر لگ گئے۔

پھلوں کا بھاری گٹھر اٹھائے لکڑہارا گھر کی طرف جا رہا تھا

تو اس کا سپنا ٹوٹ گیا۔

کہتے ہیں کہ اب لکڑہارے کے گھر میں زندگی کی بڑی رحمت ہے

یوں کہئے کہ اب برکت ہی برکت ہے۔

اتنا کہہ کر داستاں گونے اپنا پٹارا کھولا

اور بچوں سے یوں گویا ہوا۔

آپ کا ہے فرض اولیں

جنگل بچا کے رکھنا

دھرتی کے ہیں یہ زیور

ان کو سجا کے رکھنا

جنگل کے دم سے ہم ہیں

جنگل سے زندگی ہے

جنگل کی حفاظت ہی

قدرت کی بندگی ہے

یہ کہتے ہوئے داستاں گونے اپنا پٹارا لپیٹا

اور دوسری جگہ جانے کے لیے اٹھا۔

بچوں نے کہا۔ جاؤ۔ ضرور جاؤ اور یہ سندیشہ سب کو سناؤ

لیکن ہمیں اپنا نام اور پتہ تو بتاؤ۔

ارے نام میں کیا رکھا ہے؟ زندگی کا حاصل تو افسانہ ہے۔

اور کتابوں میں میرا ٹھکانہ ہے،

جہاں قاری ہے، وہیں میرا ڈیرا ہے۔

اور وقت کا ہر دور میرا ہے۔