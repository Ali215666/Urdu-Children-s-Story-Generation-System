Title: چرمرائی ہوئی پتنگ
Author: Unknown
URL: https://www.rekhta.org/children-s-stories/children-s-story/churmuraai-hui-patang-saheb-ali-children-s-stories?lang=ur
============================================================

چھ بج چکے ہوں گے۔ دیوار سے سائے اترنے لگے تھے۔ کویلوں کی چھت پر سنہری دھوپ اب تک سستا رہی تھی۔ گلی کے موہانے پر چھوٹا رامو کھڑا تھا۔وہ پتنگ اڑا رہا تھا۔ پتنگ کیا تھی ایک کاغذ کے چھوٹے سے ٹکڑے کو آڑا ٹیڑھا پھاڑ کر بنائی گئی تھی۔ اس کے ایک کنارے پر چندی باندھی ہوئی تھی اور دوسرے کنارے پر دھاگا۔ شکر کی پڑیا میں سے نکلا ہوا۔

ماں نے ہی اسے وہ پتنگ بنا کر دی تھی۔

چھوٹا سا نازک اس کا ہاتھ۔۔۔ پتنگ کو جھٹکا دینے پر وہ اوپر نیچے ہوتی۔ رامو کا چہرہ بھی تھوڑا اوپر اٹھا ہوا تھا، آدھے کھلے ہوئے پھول کی طرح۔ گالوں پر ایسی سرخی جیسے ان پر جاسندی کی کلیاں مل دی گئی ہوں۔ پتنگ اوپر جائے تو اس کے چہرے پر ہنسی آئے۔ پتنگ کے نیچے آنے پر چہرہ بھی مرجھا جائے۔ جیسے جیسے پتنگ گول گول گھومتی ویسے ویسے اس کی نازک سی گردن بھی مڑتی۔ کنول کے تنے کی طرح آگے پیچھے جھومتی۔ اتنے میں ہوا کا جھونکا آیا۔ پتنگ تیزی سے اوپر اڑی اور پڑوس ہی میں جو ایک منزلہ مکان بنا ہوا تھا، اس کے کٹہرے میں جاکر اٹک گئی۔ رامو کا ہاتھ اوپر کا اوپر ہی رہ گیا اور تھوڑا سا ڈھیلا پڑ گیا۔

پتنگ کیسے نکالی جائے؟ رامو کی ننھی ننھی بھویں اوپر اٹھ گئیں، ننھے سے ہونٹ مڑ گئے۔ گالوں کے گڈھوں کی مسکراہٹ غائب ہو گئی۔

مکان کی بالکنی میں کوئی بیٹھا تھا۔ کیا پتہ کون تھا؟

کٹہرے کی جالی میں سے موٹی موٹی مونچھیں نظر آ رہی تھیں۔ رامو نے گردن اٹھا کر اوپر دیکھا۔ اسے بڑا ڈر لگا۔

’’سنیئے ذرا وہ پتنگ نکال دیں گے کیا؟‘‘ آخرکار رامو نے ہمت جٹائی اور ڈرتے ڈرتے پوچھا۔ اس کی آواز ایسی تھی جیسے درخت کی شاخ پر چڑیا چہچہاتی ہو۔ مالے پر بیٹھے ہوئے آدمی کی مونچھوں میں حرکت ہوئی۔ رامو بالکل کانپنے لگا، پلکیں جھپکانے لگا۔

’’سنیے، ذرا میری پتنگ نیچے پھینکیے نا!‘‘ تھوڑا ارک کر رامو نے پھر کہا۔ بڑی عاجزی بھری آواز میں اس نے کہا۔ اس نے کٹہرے کی جانب دیکھا تک نہیں۔ اس کی ہمت ہی نہیں ہوئی۔ اس کی نظر چھت کی طرف تھی۔

پھر سے مونچھیں زور سے ہلیں۔ ابلی پڑ رہی لال لال آنکھوں نے اس کٹہرے کی جالیوں میں جھانکا۔ جس طرح بادل گرجتا ہے اسی طرح کوئی گرجا اور کاغذ کا ایک چرمرایا ہوا گولا نیچے آ گرا۔ ویسے ہی رامو کے ہاتھوں سے دھاگا بھی پیچھے آیا۔ رامو کے پیٹ میں ہلچل سی ہوئی، اس کے نازک کلیجے کو جیسے کسی نے چرمرا دیا ہو۔ اسے رونا بھی نہیں آ رہا تھا۔ جیسے آنسو گلے میں ہی اٹک گئے ہوں۔ اس نے گردن نیچے کی اور بند مٹھی سے آنکھیں پوچھتے ہوئے آہستہ آہستہ پیچھے مڑا۔ اس کے دوسرے ہاتھ میں دھاگا تھا اور دھاگے کے سرے پر کاغذ کا چرمرایا ہوا گولا تھا۔ وہ بھی رامو کے پیچھے رامو ہی کی طرح گھسٹ رہا تھا۔ رامو کی پتنگ تھی وہ۔