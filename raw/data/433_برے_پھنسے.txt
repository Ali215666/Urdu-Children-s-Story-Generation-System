Title: برے پھنسے
Author: Unknown
URL: https://www.rekhta.org/children-s-stories/children-s-story/bure-phanse-imran-mushtaq-children-s-stories?lang=ur
============================================================

رئیس جب برطانہ مانچسٹر آیا تو اس کی عمر صرف تین سال تھی۔ اب وہ گیارہ سال کا تھا اور مانچسٹر گرامر اسکول میں ائیر سیون (ساتویں جماعت) میں پڑھتا تھا۔ جو کہ علاقے کا سب سے بہترین اسکول تھا اور مقابلے کے امتحان کو پاس کرنے کے بعد اس میں داخلہ ملتا تھا۔ رئیس کے ابو کا اپنا کاروبار تھا اور وہ خاصی سہولت سے زندگی گزار رہے تھے۔ سب کچھ اچھا چل رہا تھا کہ اچانک رئیس کو ایک مشکل نے آ گھیرا۔ وہ بے حد لائق اور محنتی طالب علم تھا۔ دو انگریز بچے آرتھر اور بوب اس سے جلنے لگے اور موقع کی تلاش میں رہنے لگے تاکہ اسے نقصان پہنچا سکیں۔ ویسے تو وہ دونوں بھی لائق تھے مگر اب تک کے ٹیسٹوں میں ان کے نمبرز رئیس سے کم آئے تھے۔ اس بات کا انہیں بڑا صدمہ تھا کہ ایک پاکستانی لڑکا ان سے آگے کیسے نکل گیا۔ انہیں جب بھی موقع ملتا تو اس کو مذاق کا نشانہ بناتے۔ اس پہ آوازیں کستے اور تضحیک آمیز جملوں سے اسے تکلیف پہنچاتے۔ رئیس بڑی بہادری سے ان حالات کا مقابل کر رہا تھا اور اس نے اب تک اپنے والدین کو اس بات کے بارے میں نہیں بتایا تھا۔ ایک دن عجیب واقعہ پیش آیا۔

سائنس کا ٹیسٹ ہو رہا تھا۔ سائنس کے ٹیچر جیکسن مائر طبیعت کے سخت تھے اور ان سے سارے لڑکے ڈرتے تھے۔ سارے لڑکے سوال حل کرنے میں مصروف تھے۔ وہ گھوم پھر کر کلاس کا چکر لگا رہے تھے۔ چکر کے دوران وہ اچانک زمین پہ جھکے اور انہوں نے کوئی چیز اٹھائی۔ وہ مڑا تڑا کاغذ کا ایک ٹکڑا تھا۔ آرتھر نے انہیں کاغذ اٹھاتے ہوئے دیکھ لیا تھا۔ وہ فوراً اپنی سیٹ سے اٹھ کھڑا ہوا۔ مائر صاحب نے اس کی جانب سوالیہ انداز میں دیکھا۔

آرتھر فوراً بول پڑا۔ ’’سر! یہ کاغذ کا ٹکڑا میں نے رئیس کو زمین پر گراتے ہوئے دیکھا تھا۔‘‘

بوب نے بھی آرتھر کی ہاں میں ہاں ملاتے ہوئے کہا۔ ’’آرتھر ٹھیک کہہ رہا ہے۔ شاید رئیس کو سوالات کے جوابات نہیں آتے اس لیے نقل کر رہا ہوگا۔‘‘

مائر صاحب نے بوب کی طرف آتے ہوئے پوچھا۔ ’’تمہیں اس بات کا کیوں یقین ہے کہ رئیس نقل کر رہا تھا؟‘‘

بوب نے قصداً جھوٹ بولتے ہوئے کہا۔’’سر! میں نےپہلے بھی اسے نقل کرتے ہوئے دیکھا ہے اور سمجھایا بھی ہے کہ ایسا نہ کرو۔‘‘

آرتھر نے بھی بولنا ضروری سمجھا۔ کہنےلگا۔ ’’سر! میں نے بھی سمجھایا تھا مگر رئیس نہیں مانا۔ اسے تو بس الٹے سیدھے طریقے سے سب سے زیادہ نمبر لینے کا شوق ہے۔‘‘

مائر صاحب نے کاغذ کی سلوٹیں درست کیں اور پھر اس پہ لکھی ہوئی ہوئی تحریر دل ہی دل میں پڑھنے لگے۔ رئیس بیچارہ اس ساری صورت حال سے سخت پریشان تھا۔ اسے سمجھ میں ہی نہیں آ رہا تھا کہ کیا ہو رہا ہے؟ اس نے آرتھر اور بوب کے چہرے پہ اپنے لیے حقارت کے آثار دیکھ لیے تھے۔ اسے دال میں کالا لگ رہا تھا مگر کیا؟

مائر صاحب نے کاغذ کو دوبارہ تہہ کر کے اپنی جیب میں رکھ لیا اور پھر وہ رئیس کی طرف دیکھنے لگے۔ رئیس گھبرا گیا اور کہنے لگا۔’’سر! میں نے کچھ نہیں کیا۔ میں تو ٹیسٹ میں اتنا مصروف تھا کہ مجھے تو پتہ ہی نہیں کہ میرے آس پاس کیا ہو رہا ہے؟‘‘ رئیس گھبرایا ہوا ضرور تھا مگر اس کے لہجے میں کوئی کمزوری نہیں تھی۔

’’چلو تم اپنا ٹیسٹ مکمل کرو اور تم دونوں بھی۔‘‘ پہلے انہوں نے رئیس کو تاکید کی اور پھر آرتھر اور بوب کو اپنی سیٹوں پہ بیٹھنے کے لیے کہا۔

آرتھر اور بوب دونوں نے مایوسی سے ایک دوسرے کی طرف دیکھا۔ یہ دونوں کی ملی بھگت تھی۔ بوب نے موقع پاتے ہی وہ کاغذ کا ٹکڑا رئیس کی ڈیسک کے پاس پھینکا تھا۔ وہ تو رئیس کو ’’رنگے ہاتھوں‘‘ پکڑوانے کا پروگرام بنائے بیٹھے تھے۔ مگر کچھ بھی نہیں ہوا تھا۔

ٹیسٹ کے اختتام پر مائر صاحب نے رئیس کو اپنے دفتر میں آنے کے لئے کہا تو رئیس کے چہرے کا رنگ پھیکا پڑ گیا۔ آرتھر اور بوب کے چہرے دیکھنے سے تعلق رکھتے تھے۔ وہ جانتے تھے کہ رئیس اب بری طرح پھنس چکا ہے۔

رئیس کلاس میں واپس آیا تو اس کے چہرے سے یہ اندازہ لگانا مشکل تھا کہ اس کے ساتھ کیا ہوا؟ بوب اور آرتھر کا تجسس کے مارے برا حال تھا۔ ابھی وہ سوچ ہی رہے تھے کہ رئیس سے تفصیل پوچھیں کہ مائر صاحب کی طرف سے ان کے لیے بلاوہ آ گیا۔ دونوں مائر صاحب کے کمرے میں پہنچے تو ان کے دل دھک دھک کر رہے تھے۔

مائر صاحب نے گہری نظر سے ان کی طرف دیکھتے ہوئے پوچھا۔ ’’تم دونوں نے ایسا کیوں کیا؟‘‘

آرتھر نے گڑبڑاتے ہوئے جواب دیا۔’’سس۔۔۔سر۔۔۔۔ہم نے تو کچھ کیا۔‘‘

وہ بوب کی جانب مڑے۔ ’’اور تم۔۔۔؟‘‘بوب کی حالت اس سوال جواب سے بری ہو رہی تھی۔ کہنے لگا۔ ’’سر رئیس نے نقل کی ہے۔ آپ اسے سزا دیں۔‘‘

مائر صاحب نے اسے گھورتے ہوئے سخت لہجہ اختیار کیا۔ ’’فضول باتیں نہ کرو اور نہ ہی زیادہ ہوشیار بننے کی کوشش کرو۔ میں نے تمہیں خود وہ کاغذ پھینکتے ہوئے دیکھا تھا۔‘‘ مائر صاحب نے اندھیرے میں تیر چھوڑا تھا۔

بوب ان کے چکر میں نہیں آیا بلکہ اس نے صاف مکرتے ہوئے جواب دیا۔ ’’نہیں سر میں نے نہیں پھینکا تھا۔‘‘

مائر صاحب نے دونوں کو وارننگ دی۔ ’’کل میں تم دونوں کے والدین کو بلا رہا ہوں۔ یہ سیریس معاملہ ہے۔‘‘ انہیں رئیس نے یہ بات بتا دی تھی کہ دونوں اسے نقصان پہنچانے کی کوشش کرتے رہتے ہیں۔

اگلے دن دونوں کے والدین اسکول آئے اور مائر صاحب نے انہیں ساری بات بتا دی۔ بوب اور آرتھر کے والدین یہ سن کر بے حد شرمندہ ہوئے۔ مائر صاحب نے انہیں بتایا کہ ’’دونوں رئیس سے جلتے تھے اور اسے پھنسوانا چاہتے تھے لیکن اس کی بجائے دونوں خود ہی برے پھنسے۔ بوب نے ایک کاغذ پر کئی سوالوں کےجواب لکھ کر وہ کاغذ رئیس کے قریب اس امید پہ پھینک دیا تھا کہ وہ نقل کرتے ہوئے پکڑا جائےگا۔ بوب سے غلطی یہ ہوئی کہ ٹیسٹ سائنس کا تھا اور جو کاغذ اس نے پھینکا اس پہ ریاضی کے سوالات لکھے ہوئے تھے۔‘‘

بوب نے شرمندگی کا اظہار کرتے ہوئے اس بات کا اعتراف کیا کہ ’’اس نے آرتھر کے ساتھ مل کر ریاضی اور سائنس دونوں کے ٹیسٹ کے لیے مواد تیار کیا تھا۔ اگر سائنس کے ٹیسٹ کے لیے مواد تیار کیا تھا۔ اگر سائنس کے ٹیسٹ میں کامیابی نہ ہوتی تو پھر ریاضی کے ٹیسٹ میں کوشش کی جاتی ۔ غلطی سے سائنس کے ٹیسٹ میں اس نے جیب سے ریاضی والا کاغذ نکالا اور دیکھے بنائ ہی پھینک دیا تھا۔‘‘

مائر صاحب نے دونوں کو سخت سرزنش کرتے ہوئے، رئیس سے معافی مانگنے کی تلقین کی ورنہ سزا تو لازمی تھی۔ دونوں نے رئیس سے معافی مانگی۔ اس نے فراخ دلی سے دونوں کو معاف کر دیا۔ آج تینوں بہترین دوست ہیں اور ان کی دوستی کی مثال دی جاتی ہے۔